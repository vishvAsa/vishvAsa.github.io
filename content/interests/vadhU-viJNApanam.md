+++
title = "वधू-विज्ञापनम्"
+++

(Short URL - https://rebrand.ly/vadhU )

द्वाभ्याम् असाधारणवराभ्याम् असाधारणे वधू अन्विष्येते - सत्-समृद्ध-**प्रजा**-प्रधानाय **गृह-मेधाय**।  
अखिलम् पठित्वा [सम्पर्कोऽत्र विधेयः](/intro/contact/)।

## वर-परिचयः
२०१५ इति वर्षे **ऽमेरिका**-सङ्घटित-राज्ये जातः **सुप्रत्ययः**,  
२०१९ वर्षे तत्रैव जातश् च **वज्रयुध्मः**  
श्रीवत्सगोत्रस्य विश्वासस्य वासुकिसुतस्य, अगस्त्यगोत्रोद्भवायाः श्रुत्याश् च पुत्रौ।  
कर्णाटेषु कल्याणपुर्यां (**बॆङ्गळूरु**-नगरे) वर्धितौ। 

आजन्म-**संस्कृत**-भाषिणौ, अल्पे हि वयसि **सूपनीतौ**,  
काञ्ची-ताताचार्य-कुलानुगृहीत--श्रीवैष्णव-**पञ्च-संस्कार**-समन्वितौ।  
भगवत्-सेवोचित-कलासु **गीत-नृत्य-जप-होमादिषु** सुशिक्षितौ। पाकोऽपीषज् ज्ञातः।   
ब्रह्मचर्ये नित्य-**समिदाधान-सन्ध्यावन्दन**--देव-ब्रह्म-पितृ-यज्ञ--तर्पणादि-परौ।  
**एकादशीसु** सकृद्-भुक्त्य्-अवलम्बिनाव् उपवसतः।  
सदैव प्रायेण **शिखोपवीतोत्तरीय**-वेष्टि-तिलक-कुण्डलादि-भूषितौ - क्रीडापत्-कालान् विहाय।  
"**नापणीयम् अश्नीयाद्**" इत्याद्य्-आदेशान् अस्साम-राजस्थान-प्रभृति--दूर-देश-यात्रास्व् अपि पालयतः। (आपदि त्व् अनियमः।)  
तैत्तिरीय-शाखाया **आपस्तम्ब-गृह्य-धर्म-सूत्रानुयायिनौ**।  
किञ्च प्रसिद्ध-मन्त्रान् अन्तरा -  
उप-उञ्चाशत्सु **सामसु** शिक्षितौ।  
भागवत-शास्त्रेषु कतिपय-काव्येषु च प्रवेशवन्तौ।  
किञ्च - **नाधुनिक-विज्ञानम् अवगणयतः** -  
"(प्रत्यक्षादिभिर्) अप्राप्ते शास्त्रम् अर्थवत्" इत्य् उक्तया रीत्या,  
यथापेक्षं स्वीयान् **मताचारादीन् परिष्कुरुतः**, यथा स्फुटम् अत्र [सङ्कल्प-वचने](vishvAsaH/kriyA-nishchayaH/tAtkAlika-saMskAraH/manaH/sankalpaH.md)। 

उभाव् अपि **कन्नड-द्राविड-हिन्द्य्-आङ्ग्ल**-भाषाभिज्ञौ।  
सुप्रत्ययस् तु स्पानी**य-तॆलुगु**-भाषे ऽपि वेत्त्ति।  

**विज्ञाने, गणिते, इतिहासे, सङ्गणकादि**-यन्त्र-प्रयोगे च तज्-ज्ञौ।  
**न शालां प्रेषिताव्** अपि साङ्गणकाभियान्त्रिक-तज्ञेन पित्रा,  
जीव-शास्त्र-विज्ञानिन्या च मात्रा शिक्षितौ।  
मरून्माद-प्रेतोन्माद-नव्योन्माद--सर्व-मत-समतावादादिषु  
**मानसिक-रोगोचित-तिरस्कारं** क्वचित् सानुकम्पम् अपि बिभ्रतः।  
आधुनिकार्थिक-परिस्थित्यभिज्ञाव् अपि तन्-नश्वरतया सुपरिचितौ। 

बहिर्-अभ्यन्तर-**क्रीडा-पटू** - लौकिक-सज्-जन-सुतैस् सुखेन क्रीडतः।  
वज्रयुध्मस् त्व् २०२५ इति वर्षे ऽपरिचितेषु मित-भाषी।  
अल्प-व्रणेभ्यो न बिभ्यतो ऽपि न साहसातिशयदौर्भाग्य-भाजौ।  
**स्वस्थौ**, स्वास्थ्य-प्रियौ।  
हित-मित-भोजन--व्यायामादिषु सावधानौ। 

आभियान्त्रिकार्थिक-पौरोहित्यादि-सेवा-कलासु तज्-ज्ञाव् अपि  
**आर्थिक-स्वातन्त्र्य-भाजौ** भूरि-पैतृक-धनेन।  
उर्वर-कृषी-भूमिं (भारतेषु दक्षिणाभ्याले दूरे वा) रक्षतः।  
लौकिक-भागवतादि-शास्त्र-रक्षा-प्रचार-रूपां ब्राह्मणोचित-वृत्तिं हि प्रधानं मन्यतः। 

## वधू-गुणाः
वधूः **गृहस्य लक्ष्मीः** स्यात्।  
सत्-परिवार-वृद्धा ब्राह्मणी ब्राह्मणीप्राया वा स्यात्।  
सापिण्ड्य-दोषाभावे समान-गोत्रा ऽप्य् अत्यन्त-सद्-वधू-दौर्लभ्ये स्वीकरिष्यते।  
शारीरिकम् अपि स्वास्थ्यम् भूयात्।  
तत्-परिवारे बुद्धि-भावादिष्व् औन्नत्यं, कौशलं च दृश्येत -  
आनुवंशिक-गुणा अपत्येष्व् अपि खलूद्भवन्ति।  

**वयः** - वरापेक्षया कनीयसी स्यात्।  
लौकिक-नियमान् उपेक्ष्य रहसि विवाहः शक्यः।  

त्र्य्-अम्बक-मखि-रचितायां स्त्री-धर्म-पद्धताव् आश्वलायन-वचनम् **सद्-आचाअर-पूर्णम्** अनुसरेत् - 

> भक्तिं श्वशुरयोः कुर्यात्  
पत्युश् चापि विशेषतः ।  
धर्म-कार्ये ऽनुकूलत्वम्  
अर्थकार्येऽपि संयमम् ॥  
प्रागल्भ्यं काम-कार्येषु  
शुचित्वं निज-विग्रहे ।  
मङ्गलं सततं पत्युः  
सततं प्रिय-भाषणम् ॥  
हरिद्रा-कज्जलं चैव  
सिन्दूरं कुङ्कुमं तथा ।  
कूर्पासकञ् च ताम्बूलं  
मङ्गल्याभरणं शुभम् ॥  
केश-संस्कार-कबरी-  
कर-कर्ण-विभूषणम् ।  
भर्तुर् आयुष्यम् इच्छन्ती  
दूषयेन् न पतिव्रता ॥

धार्मिक-**पत्यौ पारतन्त्र्यम्** अत्य्-अपेक्षितम्। 

पुनः, सुदृढं **भगवत्-परत्वं**, नाना-**रोग-ग्रस्त-लोक-तिरस्कारश्** च स्यात् (सद्-देवतान्तरस्यापि प्रीतौ नास्ति दोषः) - 

> " अद्य प्रभृति हे लोका  
यूयं यूयं, वयं वयम् ।  
अर्थ-काम-परा यूयं  
नारायण-परा वयम् ॥"

**पत्या सह संस्कृतेन व्यवहर्तुम्** (तद्-अर्थ-शिक्षणात् परम् अपि वा) उत्सुका स्यात्।  
(वर-मात्रा पत्य्-अनुरोधेन विवाहात्-परं संस्कृत-सम्भाषणम् आश्रितम्।) 

**वर-परिवार-जीवन-धाराम्** बहु मन्येत,  
**रजस्वला**-नियमादीन् **सदाचारान्** उचित-मात्रया सोत्साहम् अङ्गीकुर्याच् च।  
यथा - रजः-प्रादुर्भावाद् रात्रि-त्रयम् अन्-अत्य्-अगत्य-विषयेष्व् अभाषणम्, अपाकः, देवकार्यादि-वर्जनम्।  
नित्यौपासन-स्थालीपाकादौ सहकुर्यात्।  
**लौकिक-वृत्तिर् न निषिद्धा** -  
किन्तु, पति-परिवाराद्य्-आनुकूल्यस्यापेक्षया **गौणीति मन्येत**।  

