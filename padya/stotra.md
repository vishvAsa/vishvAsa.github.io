---
title: स्तोत्राणि
---

  

## चण्डीपादः

छन्दः \- स्वागता।

दिनम् \- 2014 Jun 30  
प्रेरणा \- पद्यपाने [पद्यपुरणम्](http://padyapaana.com/?p=2238#comment-18740)।

प्रकाशनम् \- [अत्र](http://agnimaan.wordpress.com/2014/06/30/%E0%A4%9A%E0%A4%A3%E0%A5%8D%E0%A4%A1%E0%A4%BF%E0%A4%AA%E0%A4%BE%E0%A4%A6%E0%A4%83%E0%A5%A5/)।

\[अत्र क्रमशः पाद-ऊरु-जठर-स्तन-बाहु-मुख-वर्णनम्।\]

  

॥नमश् चण्डिकायै॥

[![Image](http://vishvasvasuki.files.wordpress.com/2014/06/durga-detail.jpg?w=448)](http://vishvasvasuki.files.wordpress.com/2014/06/durga-detail.jpg)

  

दैत्य-कण्ठमधि तिष्ठति पादे  
दीर्ण-देह-गत-शूल-समीपे।  
लास्य-ताण्डव-युगे रचितेऽस्मिन्  
हारतां भजति नूपुर-पालिः॥  
    
ऊरु-युग्म-बलवत्-स्थिर-भङ्गौ  
स्न्यायु-पाश-परिपोषित-शक्तौ।  
स्वेद-सिक्त-मृदु-रक्तिम-वस्त्रं  
भाववीचिरिव कम्पनमेति॥  
    
रक्त-पान-हुत-वह्नि-भृतो ऽयं  
स्नायु-षट्क-जठरः कृशरम्यः।  
शर्व-बीज-भरणे ऽपि समर्थस्  
स्वादु-निम्ब-गुड-मिश्रणम् एति॥  
    
सर्व-लोक-भरणेऽपि समर्त्थे  
लास्य-ताण्डव-कृते परिबद्धम्।  
श्वास-नृत्य-चलितं स्तन-युग्मं  
द्वेषिणामपि विडम्बनकारि॥  
    
अष्ट-हस्त-परिलून-विपक्षे  
दीर्णताऽपि खलु हर्ष-समेता।  
बाहु-मार्दव-युते कर-पद्मे  
दर्शिते बत न कस्य सुखं स्यात्॥  
    
हास-दन्त-रुचिभिः क्षणमेकं  
मन्यु-लोचन-करैर् इतरञ्च।  
सर्वतोऽपि तिमिरं परिभित्त्वा  
पातु वः खल-निशुम्भ-निहन्त्री॥  
   

## नयनशक्त्युपासनम्॥

छन्दः \- द्रुतविलम्बितम्।

दिनम् \- 2013 Dec 27  
प्रेरणा \- श्री-बलराम-शुक्लस्य सुन्दरीनेत्रयोः पद्यम्  
​\[ शृङ्गार-शान्त-रसौ च रति-भक्ति-भावौ लक्ष्यन्ताम्। \]  
  

[![](http://www.theroaringlions.com/uploads/Padmasambhava_with_Tsogyal.jpg)](http://www.theroaringlions.com/uploads/Padmasambhava_with_Tsogyal.jpg)

  

#### YouTube Video

  

  
  
तव सुनेत्र-कृतेन हि रज्जुना  
कृतवती सुदृढं मम बन्धनम्।  
नयन-गर्त-निपातन-कारिणि  
शिव-किरात-भृता त्वयि राजते॥  
\[ शिव-किरात-भृता = आदिकिरातस्य शिवस्य भार्या।  
तस्याः‌ कान्ताकाये अभिज्ञानं वा आवहनम्। \]  
  
प्रथम-तस्कर-भार्यतया कृतम्  
मम हृदः‌ कुशलं खलु चोरणम्।  
परम-सौख्य-गतेर् असि दायिनी  
​परम-शक्तिर् अहो त्वयि संस्थिता॥  
​\[ प्रथमतस्करः = तस्कराणां पतिः परमेश्वरः।  
पुनरेव आदिशक्त्याः प्रस्तुतमूर्ताव् अभिज्ञानम्। \]​  
  
रतिमयी त्वमसि त्वयि, चुम्बिके  
दृढरतिं भजते हृदयं मम।  
सहजता त्वयि चित्तनिमज्जने,  
प्रचुरपूजनम् अर्हसि तान्त्रिकम्॥  
​\[रतिर् इति भावोऽपि देव्यपि।  
चुम्बिकेति चुम्बक-लोह-वाचकम् चापि चुम्बनकर्तृवाचकम्।  
ध्यानमूर्त्या औचित्यकथनम्। अर्चासङ्कल्पश् च।\]​​  
  
नियम-पालन-याम-सुसम्भ्रमौ  
तव कृते हि करोमि दृढं चिरम्।  
अथ ममासनवायुनियन्त्रणे  
तव हि सेवन-भाग्य-सुसिद्धये॥  
\[यम-नियम-आसन-प्राणायामादयो ऽष्टाङ्गयोगे प्राथमिकान्य् अङ्गानि।  
अर्चकस्य अर्हतायास् स्मरणम्।\]  
  
​​नयनयोः प्रविशन् तव हृद्-ह्रदम्  
​परम-पावनम् अद्भुत-गोचरम्।  
​अनुपतन्नधुनैव समाप्नुयाम्  
जटिल-पाप-कलङ्क-विनाशनम्॥​  
\[प्रयोजनस्य स्मृतिर् इह।\]  
  
पशुपतेः‌ खलु भार्यतया कृता  
पशु-नियन्त्रण​​-युक्तिवती सदा।  
नयनयोः पतितं पशु-सन्निभम्  
स्वदशनाद्धि कुरुष्व सुरक्षणम्॥  
​\[शरणागतिः, प्रत्याहारः।\]​  
  
त्वयि निलीनतमस्य तु कम्पनं  
तव पयोधरयोः मम शम्यताम्।  
जगति मोहमये बहुभीकरे  
ललिततां हृदि मे कुरु सुस्थिराम्॥​​  
​\[शरणागतिः, प्रत्याहारः।\]​  
​​  
अखिल​-नाड-गता ननु सञ्चर  
प्रगत-कुण्डलिनी मम जागृतात्।  
​निखिल-चक्र-गता भव सत्वरं  
भव सहस्र-दलं शिखरे मम॥  
\[ नाडः = नाडी।  
सहस्र-दलं भव = सहस्रारपुष्पं मूर्धस्थं भव।  
पूजासहजः शक्तिसञ्चारः।\]  
  
मम च हृत्-सरसि क्रियतां गृहम्  
मृदुल-हंसिनि! कोमल-सुन्दरि!  
तव समर्चकता मयि दीयताम्  
पुलकितो भवितास्मि सुपादयोः॥  
\[अन्ते उद्वासनम्/ हृदि पुनर् निवेशनम्।\]